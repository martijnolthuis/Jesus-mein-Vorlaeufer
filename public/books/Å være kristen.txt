Å være kristen
av Elias Aslaksen · 1936
Kapitel 1
Hva det er å være kristen
Kapitel 2
Det er å tro Kristus.


«Hver den som tror at Jesus er Kristus, han er født av Gud.» 1. Joh. 5, 1. «Hvem er den som seirer over verden uten den som tror at Jesus er Guds sønn.» 1. Joh. 5, 5. Når man tror at Jesus som ble født av jomfru Maria og fikk del i kjød og blod som oss, var Guds sønn, Guds salvede, da er man født av Gud, da overvinner man alt ondt i denne verden, da er man kristen.

«Alle dem som tok imot ham, dem gav han rett til å bli Guds barn, dem som tror på hans navn, hvilke ikke er født av blod, heller ikke av kjøds vilje, heller ikke av manns vilje, men av Gud.» Joh. 1, 12 og 13.

«Tror I ikke at det er meg, da skal I dø i eders synder.» Joh. 8, 24. «Den rettferdige, ved tro skal han leve.» - Rom. 1, 17.



Kapitel 3
Det er å elske Kristus.


Å være kristen, det er i det hele tatt å elske, elske med ren kjærlighet, med Guds kjærlighet. «Vi vet at vi er gått over fra døden til livet (fra ikke å være kristen) fordi vi elsker brødrene. Den som ikke elsker, blir i døden.» 1. Joh. 3,14. «Hver den som elsker, er født av Gud.» 1. Joh. 4,7.

Kristendommen består i å elske Kristus, i å holde hans bud, i å elske hverandre og alle. Å elske en person består ikke bare i å være hyggelig mot ham, men i å si ham det han trenger til å høre, selv om det svir, samt i å gjøre det mot ham som gagner ham best for evigheten, selv om det går hans egen vilje hårdt imot. Nøkkelordet til å forstå hva kjærlighet egentlig er for noe, er ordet gagn.

Den som er opptatt med det som er til sin nestes evige gagn, han er i sannhet kristen.



Kapitel 4
Å være født på ny.


Vi må fødes på ny, Joh. 3, 7, skal vi kunne være kristne, være som Jesus var. For «det som er født av kjødet, er kjød, og det som er født av Ånden, er ånd. » Joh. 3, 6. Ingen kan ved egen kraft, karakterstyrke, viljestyrke, kunnskap, begavelse, rettferdighetssans, eller finfølelse være kristen.

Alt vårt eget er skadet eller fordervet av synden. Det gamle menneske kan ikke være kristen, kan ikke seire over synden. Man må fødes på ny. Og dette skjer, som før nevnt, ganske enkelt ved å motta Jesus Kristus, ved å tro på ham, ved å tro hans ord.

«Derfor, dersom noen er i Kristus, da er han en ny skapning; det gamle er forganget: se, noe nytt er kommet.» (Svensk overs.) 2. Kor. 5, 17. «Kast fra eder alle eders overtredelser med hvilke I har forsyndet eder, og skaff eder et nytt hjerte og en ny ånd. Hvorfor vil I dø?» Esek. 18, 31. «Og jeg vil gi eder et nytt hjerte, og en ny ånd vil jeg gi innen i eder, og jeg vil bortta stenhjertet av eders kjød og gi eder et kjødhjerte. Og min ånd vil jeg gi innen i eder, og jeg vil gjøre at I vandrer i mine bud og holder mine lover og gjør etter dem.» Esek. 36, 26 og 27.

Gud forlanger at du skal skaffe deg et nytt hjerte. Og du trenger det også. Med ditt gamle stenhjerte orker du ikke å elske og tilgi dem som gjør deg megen fortred; men det forlanges av en kristen.

Men det er ikke urimelig av Gud at han forlanger at du skal skaffe deg et nytt hjerte, når han selv tilbyr å gi deg - forære deg - et sådant. Du har altså kun ganske enkelt å gå til ham og be ham om et sådant, og ved tro å motta et sådant som gave.

Hver den som har skaffet seg et nytt hjerte, han er kristen.



Kapitel 5
Å ha overgitt seg, eller bøyd seg.


Som verdslig, eller ugudelig menneske, er man - enten man er oppmerksom på det eller ei - Guds fiende. Ja, selv den omvendte - som i svakhet og utroskap er venn med verdslige mennesker - blir derved Guds fiende. «I utro! Vet I ikke at vennskap med verden, er fiendskap mot Gud? Den altså som vil være verdens venn, han blir Guds fiende.» Jak. 4, 4.

Mere tåpelig kan ingen være, enn å være Guds fiende. Det lønner seg nok ikke å forlenge den krigen. Det er best å overgi seg, å bøye seg for Gud, hurtigst mulig! Især når Gud selv innbyr til et særdeles gunstig forlik!

«Fordi Gud i Kristus forlikte verden med seg selv, så han ikke tilregner dem deres overtredelser.» «La eder forlike med Gud!» 2. Kor. 5, 19, 20. «Om eders synder er som purpur, skal de bli hvite som sne, om de er røde som skarlagen, skal de bli som ull. Er I villige og hører, skal I ete landets gode ting.» Es. 1, 18 og 19.

Kvikk deg å bøye deg, kjære sjel! For Gud har rett, og du har urett. Gud er stor og mektig; men du er i ånd og sannhet ynkelig liten, svak og hjelpeløs. Han er god, og du er - tross alt - en dårlig kar.



Kapitel 6
Å være omvendt.


«Etterat Gud har båret over med vankundighetens tider, byder han nu menneskene at de alle sammen allesteds skal omvende seg.» Ap. gj. 17, 30. «Så omvend eder da, og I skal leve!» Esek. 18, 32.

Vi er alle sammen av naturen bakvendte; vi gleder oss over det onde, istedenfor over det gode. Vi flyr bort fra ham som er god, istedenfor å holde oss nær til ham, og søker det som skader oss, istedenfor det som gagner. Vi ligner en mann som står på hodet, som ser all ting bakvendt. Alt regner vi forkjært. Synden gjør oss dumme. -

Å være omvendt er ikke et navn, men betegner noe i gjerning, en kjensgjerning. Man omvender seg fra noe og til noe; fra Satans makt til Gud, fra mørke til lys, fra ondskap til godhet, fra uforstand til forstand, fra tidsfordriv til nyttig arbeide, fra egenkjærlighet til å elske og gjøre vel mot andre osv., osv.

Å være kristen, det er i sannhet å være omvendt, å være snudd opp-ned, å være det stikk motsatte av hva man var før.

Kapitel 7
Å være frelst.


Den som er kristen, han er frelst fra noe, fra noe ondt til noe godt. Et frelsesverk er begynt i hans indre, og er under stadig utvikling. Når begynnelsen er gjort, når man av hele sitt hjerte har overgitt seg til Gud, da er man virkelig frelst, frelst fra fortapelsen. Men man er ikke frelst i den forstand at man er ferdig med frelsen.

Når noen mener at det er feil å si at man er frelst, da tar disse feil. Det er bibelsk; men man må bare vite hva det betyr. «Og Herren la hver dag dem som lot seg frelse til menigheten.» Ap. gj. 2, 47. De lot seg frelse, de ble frelst. «Av nåde er I frelst, ved tro, og det ikke av eder selv, det er Guds gave.» Ef. 2, 8. Det betyr at frelsen er begynt. I håpet er vi frelst. Rom 8, 24. Det betyr at vi også blir endelig frelst, under forutsetning av at vi holder ved inntil enden.

Den som er kristen, vokser til stadig større og større frelse. Han blir litt etter hvert frelst fra mer og mer av all den synd som henger så fast ved ham. - 1. Pet. 2,2. Hebr. 12, 1.



Kapitel 8
Det å være som Kristus var.


«I Antiokia fikk disiplene først navnet kristne.» Ap. gj. 11, 26. Det ligger jo helt i dagen hvor ordet kristen er kommet fra. Det må jo være avledet av ordet Kristus. Det hører sammen med ordet kristelig, som betyr Kristus lik: å være lik Kristus.

Å være kristen eller kristelig er således noe helt annet enn å være religiøs. Å være religiøs, er det samme som å interessere seg for religion, eller å ha en religionsoppfatning. Det finnes mange forskjellige religioner og mangfoldige slags religiøsitet bare blant dem som leser Bibelen.

Men å være kristen, det er å følge etter i Jesu Kristi fotspor, og være som han var i denne verden.



Kapitel 9
Å gå hen og gjøre Guds vilje.


Vi kan gjerne si det slik, at når man snakker om å gjøre Guds vilje, da er man religiøs; men når man gjør den, da er man kristelig. Da er man en kristen. Fariseerne var meget religiøse. De talte meget pent; men alt det som veier tungt i vektskålen, alt det som kostet på, det rørte de ikke med en finger. Matt 23, 3, 4 og 23.

Man må omvende seg fra å være religiøs til å bli kristen, fra å være fariseer til å bli kristen. Det gjorde Paulus, og det må vi gjøre om vi er fariseere som han var det.

«Ikke enhver som sier til meg: Herre! Herre! skal komme inn i himlenes rike, men den som gjør min himmelske Faders vilje.» Man kommet ikke inn i Guds rike alene på det at Kristus, den rettferdige, døde for oss urettferdige. Troen på ham må også utvirke at vi personlig i vårt liv gjør rettferdighet. Matt. 7, 23 og 2. Tim 2, 19 og 22.



Kapitel 10
Å ha Kristus som herre,


hode eller leder i sitt liv. «Hellige Kristus som herre i eders hjerter.» 1. Pet. 3, 14. Å være kristen er ikke bare å tro på Kristus som sin frelser og forsoner; men det er å underordne seg ham ganske og aldeles.

Det er frivillig å velge ham til sin herre og leder, og gi ham full makt over seg og sitt liv. Det er å regne seg for å være et lem på et legeme hvor Kristus er hode. All bestemmelse og kommando utgår jo fra hodet.

Man kunne på én måte si at en kristen selv ikke har noe hode. Kristus er hans hode. Det vil med andre ord si at en kristens egenvilje blir satt ut av betraktning, den må fornektes. Guds vilje skal, i stort som i smått, være hans vilje. Men den er også i alle deler aller best.



Kapitel 11
Å være disippel.


Det var jo disiplene som fikk navnet kristne. Ap. gj. 11, 26. Altså er det å være kristen det samme som å være disippel. Og betingelsen for å bli disippel, finner vi så overvettes tydelig og greit i Luk. 14, 26, 27 og 33.

Der har vi opptagelsesprøven og innmeldelsesseremonien. Annen eller bedre innmeldelse skal ikke forlenges av noen: «Om noen kommer til meg og ikke hater sin far og mor og hustru og barn og brødre og søstre, ja endog sitt eget liv, han kan ikke være min disippel.»

Å ha kristendommen som bi-ting, er altså en selvmotsigelse. Kristendom - det er Kristus, hans vei og vilje, fremfor alt, over alt, og alene.

Vårt forhold til foreldre, ektefelle, barn, gods og fremtid i denne verden, det må bli slik som Kristus lærer oss. Men så blir også dette det beste både for oss selv og for dem vi omgås - enten de liker det, eller ei.





Kapitel 12
Å seire over seg selv


og alt ondt i denne verden. Det er en stor misforståelse å tenke at det å være en kristen, er det samme som å være såkalt benådet synder, eller at man fremdeles skal fortsette å synde. «Mine barn! Dette skriver jeg til eder forat I ikke skal synde.» 1. Joh. 2, 1. «Jeg skriver til eder, I unge, fordi I har seiret over den onde.» 1. Joh. 2, 13. «Gud være takk, som alltid lar oss vinne seier i Kristus.» 2. Kor. 2, 14. Men man kan ikke vente å få full seier med en gang; derfor heter det: «Og om noen synder, da har vi en talsmann hos Faderen, Jesus Kristus, den rettferdige, og han er en soning for våre synder, dog ikke bare for våre, men og for hele verdens.» 1. Joh. 2, 1 og 2.

Det er bare om å gjøre at man ikke slår seg til ro med å lide nederlag, så man blir slapp og likegyldig, samt at man ikke taper motet og gir opp, fordi det tar tid før man blir seiervinner; men at man lever i håp og tro og går på, inntil man kommer igjennom til et seirende liv.

Begrepene kristendom og seier må ikke atskilles.



Kapitel 13
Å være lykkelig


både i medgang og motgang. Å være kristen, det er å ha det godt under alle livets mangehånde omskiftelser. Man er gjerne i mer eller mindre grad uvitende om hva kristendom egentlig er for noe. Ofte blir det oppfattet som et nødvendig onde, som noe tungt, trist og kjedelig som man må befatte seg med for å bli frelst.

Men det er noe helt annet - noe riktig godt og velsignet noe, som vi får lov til, enda vi ikke har fortjent det!

Å være kristen, det er å bli rik på lykke, å bli overøst med godheter på alle sine veier, som David uttrykker det i Salme 23, 6: «Bare godt og miskunnhet skal etterjage meg alle mitt livs dager.»

Å være lykkelig på medgangens dag, det er ingenting å snakke om, for det kan jo alle være, selv de ugudeligste. Men å være lykkelig på motgangens dag, det er overnaturlig; det lar seg ikke godt gjøre uten å være kristen.

Livet byr på mange gjenvordigheter; derfor gjelder det å være kristen, så man kan ha det godt bestandig.



Kapitel 14
Å være urokkelig og uovervinnelig.


Den som er kristen, har god samvittighet, har alle sine saker oppgjort, har alle sine papirer i orden, all sin synd forlatt, har sitt feste i Gud, har bygget på Klippen som er Kristus, og rokkes ikke.

«Den dette gjør, skal ikke rokkes evindelig». Salme 15,5. «De som forlater seg på Herren, er som Sions berg, som ikke rokkes, men står evindelig.» Salme 125, 1.

Synden ødelegger, splitter og undergraver alt. Alt rokkes - alt bringes til fall. Kun den som er kristen, som avstår fra (eller overvinner) synden, er urokkelig og uovervinnelig.

Å stride mot en sådan, er, som å stride mot Herren selv.



Kapitel 15
Å gjennomføre hellighet og renhet i all sin vandel.


Å være kristen, er ikke å være religiøs møtegjenger, som nok går på kristelige møter istedenfor å gå på «kino», men som ellers er som andre folk.

Nei - det er en som helt igjennom får sitt liv i overensstemmelse med Guds ord og vilje, som er rettferdig når andre er urettferdige, som er tålmodig når andre er utålmodige, som er flittig når andre er dovne, som er nøyaktig når andre er unøyaktige, som sier sannheten rett fram mens andre smigrer, hykler og lyver, som er saktmodig, langmodig og stille når andre er hissige og, fremfusende osv., osv. 1. Pet. 1, 15.



Kapitel 16
Å gjengjelde ondt med godt.


Alle pleier å være vennlige mot dem som er vennlige mot seg, be dem i selskap igjen som ber seg i selskap osv. Likeså pleier man å gjengjelde ondt med ondt. Derfor har man det selv ondt. Man blir ikke lykkelig ved dette.

Å være kristen, det er å være absolutt god, å ha overflod av godhet i sitt hjerte, slik at man har både lyst og anledning til å øse ut av sitt hjertes gode forråd til enhver tid, og i enhver situasjon.

Da kan man glede seg ved å gjengjelde alt ondt med godt. Derved har man det alltid selv godt (for det er godt å være god), og man får også av og til den velsignede glede ved sin godhet å vinne den som har vært ond imot seg. Rom. 12, 17-21.



Kapitel 17
Å tjene og gi


sitt liv for menneskehetens frelse. Det menneskene i alminnelighet tenker på, er bare seg selv, egen fordel, eget behag, vinning, jeg, meg, og mitt, jeg har lyst til, jeg liker, dette og hint ville det være godt for meg å ha osv. Egen- kjærligheten eller selviskheten råder.

Å være kristen, er å være absolutt uselvisk. Det er å tenke på hva andre trenger, hva andre liker, hva det ville være godt og praktisk for dem å ha, hva det ville gagne dem - og så etter evne å hjelpe dem til det. Kristendom er å tjene og gi, gi av alt det man har, både åndelige og timelige goder. Og dette er jo nettopp å elske. Rom 15, 2, 7.

Både verdslige og religiøse mennesker vil helst bli tjent. Men den som i ånd og sannhet er kristen, han vil - som Mesteren selv - helst tjene. Matt. 20, 28. Da blir man lykkelig; for det er saligere å gi enn å ta imot.

Kjærligheten driver, ja tvinger (2. Kor. 5, 14) oss til å bruke minst mulig av det jordiske til oss selv, for derved å få mest mulig til andre. De som følger i Kristi fotspor, går den stikk motsatte vei av den menneskene pleier å gå, idet de fornekter seg selv, og går ned for å tjene og hjelpe og løfte andre opp. Fil. 2, 4-7.

Å være kristen, er å leve for andre. -



Kapitel 18
Å være takknemlig og tilfreds,


mens alle andre knurrer og klager. Hvis man er våken, vil man legge merke til at nesten alle mennesker alle vegne til enhver tid knurrer og klager. Man har til stadighet noe å beklage seg over og noen å anklage; man er besjelet av anklageånden. Menneskene har det ondt og de er selv onde.

Hvor du går og hvor du er - på gaten, i huset, i butikken, på torget, på tog eller båt, og i buss - vil du høre en hel strøm av klage og misnøye: det og det er galt, og den og den er slik og slik. Den eneste man ikke anklager, det er seg selv.

Den som er kristen, danner en sjelden, vakker og velsignet motsetning til all denne elendighet! Han er alltid glad, takknemlig og tilfreds - ingen klage, ingen anklage, ingen misnøye. Fil. 4, 4. Ef. 5, 19, 20. Han har det nemlig så inderlig godt i sitt hjerte, at alt annet er så usigelig smått at det er ingenting å hefte seg ved; det er ikke engang verdt å nevne.

Men den kristne har fått slik smak på det gode, at han ikke er fornøyd med seg selv. Det er den eneste han er misfornøyd med; han hungrer etter enda mere godt, så han kan bli enda bedre.



Kapitel 19
Å beholde fatningen.


Når det er noe om å gjøre, pleier menneskene gjerne å tape fatningen. Dette kommer av at man ikke har sine papirer i orden. Man har ikke god samvittighet, og er pengekjær og bekymret samt redd for å dø.

En kristen derimot har ingen grunn til å tape fatningen. Han har god samvittighet, har intet eller ingen å frykte, og intet som han er redd for å miste.

Dessuten vet han også at Gud styrer alt til det beste for seg, og har derfor under alle omstendigheter hvile og ro i sitt indre.

«Den koldsindige er en forstandig mann.» Ord. 17, 27.



Kapitel 20
Å holde ut.


En av de alminneligste og mest ødeleggende synder er utålmodighet eller mangel på utholdenhet. Man gir opp, og gir seg over, man orker ikke. Derved mislykkes jo det man holder på med, enten det nå er et jordisk arbeide eller det er å få seier over synden.

Det er lite hjelp i å begynne på noe, hvis man ikke holder ut til man når målet. Å være kristen, det er å være tålmodig og utholdende til man når målet. For en kristen er det ikke noe som heter å gi opp. En kristen styrkes med all kraft til all tålmodighet og all langmodighet (med andre). Kol. 1, 11.

«Tålmodigheten må føre til fullkommen gjerning.» Jak. 1, 4. «Det i den gode jord, det er de som hører Ordet og holder det fast i et vakkert og godt hjerte, og bærer frukt i tålmodighet.» Luk. 8, 15.





Kapitel 21
Å være ved godt mot.


Det er ikke å undres over at menneskene ikke er ved godt mot, når de ikke er kristne. De er jo verdens venner, og dermed Guds fiender. Jak. 4, 4. De har Gud imot seg, samtidig som de er inntatt og behersket av synden.

Når da motganger og gjenvordigheter kommer mot en sådan person, som er så dårlig stillet på forhånd, kan man ikke vente at han skal kunne holde motet oppe.

En kristen derimot, har Gud med seg, han som har all makt i himmel og på jord, derfor har han all grunn til å være ved godt mot. «Gud gav oss ikke motløshets ånd, men krafts og kjærlighets og sindighets ånd.» 2. Tim 1,7. «En manns mot kan holde ham oppe i hans sykdom; men i et nedslått mot - hvem kan bære det?» Ord. 18, 14.

Den kristne blir elsket, bevart, ledet og ført fram av Gud, og har et levende håp om veldige herligheter i fremtiden og i all evighet, så han har riktig grunn for å være ved godt mot, og har aldri den aller ringeste grunn til det motsatte, selv om alt står på hodet. -



Kapitel 22
Ikke å søke ære av mennesker,


men av Gud. Ikke søke å tekkes dem, men Gud. «Søkte jeg ennå å tekkes mennesker, da var jeg ikke Kristi tjener.» Gal. 1, 10. «Hvorledes kan I tro, I som tar ære av hverandre, og den ære som er av den eneste Gud, den søker I ikke?» Joh. 5, 44. Skal man tekkes verdslige og religiøse mennesker, da må man falle i deres smak, og må altså da være mere eller mindre ugudelige; og som følge derav kan man ikke tekkes Gud, og få ære av ham; for da må man helt igjennom være gudelig.

Verdensmenneskene lever alene for denne verden. De søker å tekkes mennesker for ære og vinnings skyld. Når de går ut av denne verden, har de derfor intet mer, uten en ond samvittighet. De er uten Gud, og uten håp for evigheten.

Den kristne derimot, er blitt vanæret av verdslige og religiøse mennesker i denne verden, fordi han har levet helt for Gud, og søkt hans velbehag og ære. Når han forlater denne verden, er han for evig kvitt all vanære og lidelse. Med god samvittighet går han Gud i møte for å få i evig herlighet og ære av ham.

Det blir sagt til ham: «Du gode og tro tjener! Du har vært tro over lite, jeg vil sette deg over meget; gå inn til din herres glede!» Matt. 25, 23.



Kapitel 23
Å være full av Ånd og kraft.


Å være kristen, er å være et lem på Kristi legeme, eller stå i åpen, uavbrutt forbindelse med en uuttømmelig kilde. Det er å være overgytt med frisk olje, å være full av den Hellige Ånd.

Av deres liv som tror på Kristus, skal det rinne strømmer av levende vann. Joh. 7, 37-39. Ved tro, og ved troskap, står kranen på denne forbindelsesledning med Kristus åpen, slik at man aldri er tørr, eller aldri i en sådan tilstand, at man ikke er «opplagt».

En kristen har alltid noe å gi, uten forberedelse. Likesom Kristus var Guds salvede, således er også hans etterfølgere salvet.



Kapitel 24
Å være upåvirket av tidsånden.


Til enhver tid er det enkelte synder, eller enkelte utslag av enkelte synder, som er særlig fremtredende, og som preger mengden. Det er ånd i dette, og denne ånd kaller man tidsånden. Og den er det særdeles vanskelig å motstå. Det man kaller mote, sorterer også under denne ånd.

Alle som ikke eier et personlig livsens lys og en guddommelig kraft i sitt indre, pleier alltid å føye seg inn etter moten og tidsånden i alle deler. Man er da slave, eller man driver med strømmen, just som en livløs flis.

Mens alle disse ligner livløse fliser, så ligner hver den som i ånd og sannhet er kristen, en levende fisk som kan svømme mot strømmen. Den kristne lar seg lede av Kristus, og trosser tidsånden.

Den ugudelige ligner en livløs sprellemann. Når en eller annen makt trekker i snoren, må han sprelle og danse enten han vil eller ei. Er du kristen, har du Kristus som din eneste herre og hersker, og lyder ikke andre makter, lyder ikke moten eller tidsånden for øvrig, selv om alle andre gjør det.

Å være kristen, det er noe overvettes opphøyet noe! Ikke rokkes han av tidsånden, ikke av storfolk av noe slags, og heller ikke av flertallet eller mengden!

Han lar seg kun lede av sitt hode, Kristus.



Kapitel 25
Å lide urett.


Å være kristen, består av to hoveddeler: I. Selv å gjøre bare det som rett og godt er. II. Å tåle og tilgi all den urett som andre begår mot seg. 1. Kor. 6, 1-7. 1. Pet. 2, 18-23.

Så rik på lykke og godhet er den kristne, at han «har råd til» å lide urett, og han makter det. Han eier ikke bare disse jordiske bagatellene, men eier vektige og evige himmelske verdier, så selv om han mister alt i denne verden, så er det intet å regne. Ja, vi eier i grunnen alt! 1. Kor. 3, 21 og 22. Vi skal dele alle ting med Kristus.

Kristus led urettferdig, blodig urettferdig. Det er oss en ære å lide med ham. 1. Pet. 4, 16.



Kapitel 26
Å søke det evige istedenfor det timelige.


«Dersom de døde ikke oppstår, da la oss ete og drikke; for i morgen dør vi!» 1. Kor. 15, 32. Men det er nettopp saken: Alle sammen skal oppstå igjen, «somme til evig liv, og somme til idel skam, til evig avsky. Men de forstandige skal skinne som himmelhvelvingen, og de som førte de mange til rettferdighet, som stjernene, evindelig og alltid.» Dan. 12, 2 og 3.

Å være kristen, det er å være så vis og forstandig at man lever med dette for øye, og at man søker det som lønner seg for evigheten, at man under alt kommer ihu at man skal fram og avlegge regnskap for sitt liv, og få igjen etter det som er skjedd ved legemet, enten godt eller ondt. 2. Kor. 5, 9 og 10. Åp. 22, 12.

«Og jeg så de døde, små og store, stå for Gud, og bøker ble åpnet; og en annen bok ble åpnet som er livsens bok; og de døde ble dømt etter det som var skrevet i bøkene, etter deres gjerninger. Og havet gav tilbake de døde som var i det, og døden og dødsriket ble kastet i ildsjøen. Dette er den annen død. Og hvis noen ikke fantes oppskrevet i livsens bok, da ble han kastet i ildsjøen.» Åp. 20, 12-15.

«Er I da oppreist med Kristus, da søk det som er der oppe, der Kristus sitter ved Guds høyre hånd! La eders hu stå til det som er der oppe, ikke til det som er på jorden!» Kol. 3, 1 og 2.

Å være kristen, det er å samle seg skatter i himmelen, istedenfor på jorden, å bli rik i Gud istedenfor i denne verden. Den verdslige har hatt sitt gode (og selv det har vært ytterst dårlig) i denne verden. Når han dør, mister han det. Den kristne har hatt det onde (og det har likevel ikke vært så meget) i denne verden. Når han dør, går han til evige rikdommer og herligheter, fullkomne herligheter.





Kapitel 27
Å ha hvile og ro i sitt indre.


Dette er et av de største goder som finnes. Den ugudelige er alltid urolig i sitt indre. Hans mangehånde urolige tanker vil alltid plage ham. Han har ond samvittighet og er dømt i sitt hjerte. Ja, han er som en jaget hund, eller som en ettersøkt storforbryter. Han er bekymret, og kan aldri være trygg.

«De ugudelige er som det opprørte hav; det kan ikke være stille, og dets bølger skyller opp skarn og dynd. Det er ingen fred for de ugudelige, sier min Gud.» Es. 57, 20 og 21.

Å være kristen, det er å hvile i Gud under alle omstendigheter. Det er å ha fred med Gud, samt å ha Guds fred i sitt hjerte. Man vet seg under Guds varetekt og ledelse, trygg og rolig. Salomo sier: «En håndfull ro - hvor godt!» Tenke seg til - hvor godt det da må være å ha ro i sitt indre bestandig? David sier: «Ro finner de som elsker deg!»

Den kristne har intet å bekymre seg for. Gud er med ham, og hva skulle da alle de kunne gjøre som måtte være imot ham? De kan ikke engang krumme et hår på vårt hode, uten Gud tillater det, sier Jesus.



Kapitel 28
Å være absolutt rettferdig og absolutt barmhjertig.


«Det finnes ikke en rettferdig, enn ikke én.» Rom. 3, 10. Slik er vi som mennesker. Når vi omvender oss, blir vår tro på Kristus regnet oss til rettferdighet, til tross for at vi ennu ikke er rettferdige. Rom. 4, 3-8. Men dette er kun begynnelsen på saken, og ikke det endelige. Derfor står det: «Hver den som nevner Herrens navn, skal avstå fra urettferdighet!» Og: «Jag etter rettferdighet!» 2. Tim. 2, 19 og 22. Og «Hver den som gjør rettferdighet, er født av ham.» 1. Joh. 2, 29.

Å være kristen, er å være rettferdig på alle sine veier. Derfor, om han har stjålet noe eller begått andre urett- ferdigheter, da erstatter han dette snarest mulig når han blir kristen. Og om han er i gjeld, da legger han vinn på å betale denne. Det er ingen vei forbi dette. Det hjelper i så måte ikke å påberope seg forsoning. Gjør man ikke rett- ferdighet, er man ingenlunde kristen, og kommer ikke inn i Guds rike.

Likedan med barmhjertighet. «For dommen skal være ubarmhjertig mot den som ikke har gjort barmhjertighet; men barmhjertighet roser seg mot dommen. Om en bror eller søster er naken og fatter føde for dagen, og noen av eder sier til dem: Gå bort i fred, varm eder og mett eder! men I ikke gir dem det som legemet trenger, hva nytter det?» Jak. 1, 13-16.

Gud har vært så såre barmhjertig mot oss, og forlanger derfor at vi skal være barmhjertige mot andre. Matt 18, 21-35. Det er ingen vei forbi dette heller.

Å være kristen, det er å være barmhjertig mot andre liksom Gud har vært barmhjertig mot en selv.



Kapitel 29
Å bli ustraffelig og ulastelig.


Når vi omvender oss til Gud, da er vi straffskyldige og lastverdige. Kristendommens begynnelse er derfor at vi får all vår skyld ettergitt. All vår synd blir tilgitt og kastet i forglemmelsens hav. Fortsettelsen er at vi får nåde til å avlegge all bevisst synd, så vi omsider kan bli framstillet for Guds åsyn hellige, ulastelige og ustraffelige i fred og fryd. Kol. 1, 22. 1. Tess. 3, 13. 2. Pet. 3, 14. Jud. 24.

Å være kristen, er derfor å gå i en veldig skole, og få en veldig utdannelse. Det foregår et kolossalt arbeid med en sådan sjel. En kristen er under veldig utvikling.



Kapitel 30
Å makte det umulige.


Alle menneskers erfaring - når de legger vinn på det gode og fullkomne - er at det er umulig å greie det. Da har man to ting å velge mellom, enten å oppgi det, hvilket er det alminneligste, eller å søke å finne hjelp utenom seg selv.

«Uten tro (uten å være kristen) er det umulig å behage ham.» Hebr. 11, 6. Troen på Kristus er den makt som setter oss istand til det som ellers er umulig. «For mennesker er dette umulig, men for Gud er alt mulig.» Matt. 19,26. «Og intet skal være umulig for eder.» Matt. 17,20.

Uten Gud formår jeg intet godt; men «i ham», sier Paulus, «formår jeg alt». Fil. 4, 13. Vi er i oss selv (ved egen kraft) umulige, håpløse og uforbederlige.

Å være kristen - det er ved Guds kraft å formå det gode som ellers var umulig.



Kapitel 31
Hvorfor være kristen?

Kapitel 32
Fordi det gjør meg lykkelig.


Det er ikke bare det beste, men det er i ånd og sannhet det eneste som er verd å kalles godt! Det eneste som kan gjøre hvert menneske, hvor ulykkelig og elendig de enn måtte være, fullt ut lykkelig.

Når jeg omvender meg til Gud, da gjør jeg Guds vilje, for han vil at alle mennesker skal bli frelst og komme til sannhetens erkjennelse. 1. Tim. 2, 4. Derfor får jeg fred med Gud. Den som gjør Guds vilje, får Guds dype fred i sitt hjerte, og det er inderlig godt. Han er alltid lykkelig og glad. Han har god samvittighet og er alltid trygg, og hva skulle vel være bedre enn det! Man har et levende håp om evig herlighet; derfor ser man framtiden lyst i møte. Er du en kristen, da har du all god grunn til å synge: «Min framtid er lys og lang!»

Den kristne tjener, hjelper og gleder andre. Han lesker andre. Og den som lesker andre, blir selv lesket. Er du av hjertet en kristen, da har du himlen på jorden, og i himlen er det veldig godt å være. -



Kapitel 33
Fordi det er best for meg selv.


«Den legemlige øvelse er nyttig til lite, men gudsfrykten er nyttig til alt; den har løfte for det liv som nu er, og for det som kommer.» 1. Tim. 4, 8. Skulle du ha hørt maken? Nyttig til alt! Du har altså all god grunn til å bli en kristen!

Det lønner seg både for dette liv, og for evigheten. Man blir ikke bare lykkelig i sitt hjerte, men det at man lever etter Guds lover, at man f. eks. ikke røker, drikker, fråtser eller lever et utsvevende liv, det er også sunt og godt, styrkende og bevarende for legemet! Og det at man har god samvittighet og er fri for bekymring og næringssorg, og ikke leser spennende røverromaner og annen elendig litteratur, det er nok utmerket for nervene og den gode nattesøvn.

«Søk først Guds rike og hans rettferdighet, så skal I få alt dette (mat, klær osv.) i tilgift!» Matt. 6, 33. Til og med for mat og klærs skyld lønner det seg altså å være kristen.

Den som først og fremst har godt av at du blir en kristen, det er deg selv! Du har godt av det på alle sett og vis.



Kapitel 34
Fordi det er best for andre.


Vi må ikke bare tenke på oss selv; vi er også ansvarlige for våre medmennesker, og bør ikke si som Kain: «Er jeg min brors vokter?» For det er nettopp hva vi alle bør være. Vi bør foregå andre med et godt eksempel, og ta oss av hverandre.

I særdeleshet bør foreldre foregå sine barn med et godt eksempel. Istedenfor dette hender det ofte, at det ikke er nok med at foreldrene har forsømt å bli kristne - og derved foregå sine egne barn med et godt eksempel - men de til og med stiller seg hindrende i veien når barna vil omvende seg. Stakkars, ynkverdige foreldre!

Hvis landet virkelig hadde vært kristent, som man sier det er, da burde slike foreldre være straffet.

Eksemplets makt er stor. Alt hva du sier og gjør, er å betrakte som en sæd. Hva man sår, det formerer man, og det høster man. «Far ikke vill! Gud lar seg ikke spotte; for hva et menneske sår, det skal han og høste.» Gal. 6, 7. Det er villfarelse å tenke at man ikke mangfoldiggjør det man sår.

Derfor er det om å gjøre hurtigst mulig å bli en kristen, slik at du hurtigst mulig opphører å være et dårlig eksempel for andre, hurtigst mulig opphører med å så dårlig sæd, og hurtigst mulig opphører med å skade dine stakkars medmennesker. De er onde og elendige nok fra før, om ikke du skal bestyrke dem i det.

Hver sjel som omvender seg i sannhet, virker dragende på andre til å gjøre det samme, likesom enhver som forblir uomvendt styrker de andre uomvendte til å forbli i sin synd.



Kapitel 35
Det er det innholdsrikeste liv jeg kan leve.


Det er heller ikke å forakte. Det som er ensformig og altfor lettvint, eller tomt og intetsigende, det er lite tiltrekkende, især for yngre, livsfriske sjeler. Hvor mange plages ikke, og tildels temmelig meget, av at de kjeder seg. Jeg kan godt huske hvor fryktelig jeg kjedet meg mange ganger. -

Som kristen finnes det ikke anledning til å kjede seg. Alt som heter arbeidsledighet bortfaller automatisk; for det å være kristen, det er å tjene og gi sitt liv. Det er et overvettes interessant og uendelig innholdsrikt liv. Dette består av mangfoldige oppgaver, svære oppgaver, allsidige oppgaver. Svære utgravninger skal foretas, og et svært byggverk skal bygges. Det skal gjøres mangfoldige utregninger og beregninger.

Det skal fiskes adskillig, meget skal drøftes, og adskillige gåter og tankespråk skal løses. Vi gjennomgår den, uten noen som helst sammenligning, aller høyeste utdannelse. Det skal også føres utallige kriger mot mangehånde fiender, med mangfoldige slags våpen. Den kristne skal dannes til regent for evigheten.

En kristen skal gjennomgå utallige prøver, og være både læge og jurist. Ja, han skal fullkommengjøres til tjenestegjerning, til all god gjerning. Han får med alle slags mennesker å gjøre, og overfor alle disse skal han alltid i alle deler treffe det rette!

Den kristne blir åndelig talt en slags alt-mulig-mann. Når man er kristen, da har man i sannhet noe å leve for og noe å dø for. -



Kapitel 36
Det er det eneste man tilslutt ikke angrer på.


Før jeg ble omvendt hørte jeg på en revy disse ord ble sunget: «Gjør aldri det du angrer; for da faller tiden lang, lang, lang.» Dette er visst og sant i alle måter. All synd straffer seg. Derfor kommer man før eller senere til å angre på all synd man har gjort.

Alle som omvender seg av hjertet, angrer på at de ikke har gjort det før, selv om de er unge når de omvender seg. Dette er fast takst. Selvfølgelig! Hvorfor? Fordi man taper på å vente med det. Evige verdier går tapt hver eneste dag. Likeså sår man daglig en dårlig sæd, til stadig tap.

Hvis man ikke omvender seg og blir en sann kristen er det ikke nok med at tiden faller lang - men hvor meget mere lang vil ikke evigheten komme til å falle!

Du bør skynde deg å bli en kristen; for det er hva du - den dag du skal dø - aller helst ville ha vært hele ditt liv. Og når du omsider kommer for Guds domstol, da vil du nok ikke ha noe imot at du hadde vært en fullblods kristen alle ditt livs dager.



Kapitel 37
For alltid å ha den nødvendige kraft.


Som Luther sier: «Vår egen kraft er intet verd; vi var vel snart nedhugne; men én går frem i denne ferd, for ham må all ting bugne.» Vi trenger alle kraften ifra det høye, Guds kraft, den Hellige Ånds kraft, for å makte å gjøre det gode - så vi kan ha det godt i tiden, og få det godt i evigheten. Ja, vi trenger til å stå i forbindelse med denne uuttømmelige kilde, for alltid å holde motet oppe.

Det skal en stadig tilførsel av åndelig kraft til, om alt skal gå vel, om Guds vilje skal lykkes for oss og med oss. Man bør derfor bli en kristen - et lem på Kristi legeme - for i ham bor hele guddommens fylde legemlig. Kol. 2, 9 og 10.



Kapitel 38
Fordi alle ting tjener dem til gode.


Ja, jeg skal si det til overmål lønner seg å være kristen, å være Guds venn. Hva andre strever forferdelig etter, uten at det lykkes, «det samme gir han sin venn i søvne». Salme 127, 1 og 2. Dessuten gjør han det så - «etter alle kunstens regler» - at alle ting (trengsler, motgang og hva som helst) tjener dem til gode som elsker Gud. Rom. 8, 28. Alt sammen blir inntekter for evigheten.

Kristus styrer da ditt liv, både i stort og smått, til aller beste for deg. Du får da f. eks. den ektefelle som passer best for deg. Gud har talt endog våre hodehår, sier Jesus, så han styrer nøyaktig. Ser han det er best for deg å bli gift, da lar han deg treffe just den rette, dvs. den som har de egenskaper som passer best sammen med egenskaper du selv er i besittelse av, til felles frelse. Og dersom han ser at du vil gjøre det best alene, da passer han med kjærlig omhu på at du får lov til å bli alene.

For en velsignet og dyrebar overhyrde Kristus er for alle sine!!!



Kapitel 39
Det lønner seg ikke å være på kant med Gud.


Nei, det lønner seg nok ikke å krige mot Gud, å ha Gud imot seg. «Gud står de stolte imot.» 1. Pet. 5, 5. Det er stolthet som gjør at man ikke bøyer seg for Gud og hans ord.

Alle sådanne har Gud imot seg. De har ham til motstander, han som kan både frelse og forkaste, som har alle tråder i sin hånd, som har alt det de trenger, og som gjerne ville gi dem det.

«Vennskap med verden, er fiendskap mot Gud.» Jak. 4, 4. Slutt med det fiendskapet hurtigst mulig, kjære venn! Be om forlik! Innled straks fredsforhandlinger; for du skjønner nok selv så inderlig vel at dine sjanser for å gå seirende ut av den krigen, er nokså små. -



Kapitel 40
Fordi jeg bør elske ham som har elsket meg først,


og som har elsket meg så høyt. 1. Joh. 4, 19. Joh. 3, 16. Bare et menneske har gjort deg litt godt, vil du huske på vedkommende; for det hender dessverre ikke så ofte at noen gjør deg noe godt. Har noen gjort deg en stor velgjerning, vil du aldri glemme det, og du vil alltid rose denne person. Skulle noen ha reddet deg fra døden, fra å drukne f. eks., faller det naturlig for deg å elske dette menneske så lenge du lever, så du etter evne gjør godt imot dette menneske når anledning gis.

Men hva har Kristus gjort? Han forlot sin herlighet hos Faderen, gav frivillig avkall på den, ikledte seg kjød og blod som oss, ble fattig, misforstått, foraktet, motsagt, fristet og plaget av Satan, kjempet, led og stred, ble forrådt og korsfestet, og regnet blant overtredere. Alt sammen for din skyld! For å redde deg! For å gi deg anledning til å få del i himmelsk herlighet!

«Han ble knust for våre misgjerninger, straffen lå på ham forat vi skulle ha fred, og ved hans sår har vi fått lægedom. Vi fór vill som får, vi vendte oss hver til sin vei, men Herren lot våres alles misgjerninger ramme ham.» Es. 53, 5 og 6.

Enestående - absolutt enestående - kjærlighet! Hvorledes skal vi unnfly om vi ikke akter så stor en frelse? Hebr. 2, 3. Å ringeakte, eller ikke bry seg om, en sådan kjærlighet og en sådan frelse, det er dog altfor drøyt! Det er over all måte meningsløst!

Elsk ham igjen som har elsket deg så høyt. Forakt ikke hans blod, som er utgydt for deg til syndenes forlatelse og til et seirende liv. -



Kapitel 41
Jeg bør gjøre meget igjen for ham


som har gjort så meget for meg. Jeg bør være en kristen for i noe mon å kunne få gjengjeldt hans kolossale godhet. Det første man skal gjøre, er å gi ham sitt hjerte, og innvie sitt liv til tjeneste for ham. «Min sønn! Gi meg ditt hjerte, og la dine øyne ha behag i mine veier.» Ord. 23, 26. «I vendte eder til Gud. . . for å tjene den levende og sanne Gud.» 1. Tess. 1. 9.

En kristen er ikke bare en som har bøyd seg for Gud en gang, men det er en Jesu Kristi tjener. Det eneste rimelige er å legge all vinn på å tjene ham som frivillig fornedret seg selv, og ble en tjener for oss.



Kapitel 42
Fordi det er nødvendig.


Ja, det er rett og slett nødvendig! «Marta! Marta! du gjør deg strev og uro med mange ting; men ett er nødvendig. Maria har valgt den gode del, som ikke skal tas fra henne.» Luk. 10, 41 og 42.

Det er absolutt påkrevet å omvende seg til Gud og leve som kristen, ellers går det galt, ellers blir man ulykkelig både her i tiden og i evigheten; og man pådrar seg dessforuten en hel del skyld både overfor ens nærmeste og overfor andre.

Når vi har hørt evangeliet, er vi ansvarlige derfor. Da krever Gud at vi skal omvende oss. Han krever ikke at vi av oss selv skal kunne gjøre det gode; for vi er ikke selv skyld i at vi har arvet synden fra våre foreldre. Men når han selv har sendt oss, og tilbyr både tilgivelse for all synd og all den hjelp vi trenger for å kunne seire over synden - da krever han, og det med rimelighet, at vi skal motta denne usigelige gave som er Jesus Kristus. 2. Kor. 9, 15. Joh. 1, 12.



Kapitel 43
Hvorledes bli kristen?

Kapitel 44
Ved å bestemme seg for det.


Gud har for lenge siden bestemt seg, bestemt seg for å ta imot og frelse alle som kommer til ham. Det står nå til deg. Så snart som du har bestemt deg, er saken i orden. «Da noen dager var gått, kom Feliks med sin hustru Drusilla, som var jødinne, og han sendte bud etter Paulus, og hørte ham om troen på Kristus. Men da han talte om rettferd og avhold og den tilkommende dom, ble Feliks forferdet og sa: «Gå bort for denne gang! Når jeg får god tid, vil jeg kalle deg til meg igjen.» Ap. gj. 24, 24 og 25. Han fikk vel aldri «god tid» formodentlig. Ta dette til skrekk og advarsel. Ett er nødvendig! Bestem deg straks.

«Men Agrippa sa til Paulus: Det mangler lite i at du overtaler meg til å bli en kristen. Paulus sa da: Jeg ville ønske til Gud, enten det mangler lite eller meget, at ikke alene du, men også alle som hører meg i dag, måtte bli slik som jeg er . . .» Ap. gj. 26, 28 og 29. Det samme vil jeg si: Gid alle som hørte (leste) meg, måtte bli som jeg er - måtte få det så hjertelig godt!

Det står alene til deg selv, kjære sjel. Gud kaller på deg, innbyr deg, spør deg. Vil du, eller vil du ikke? Du bestemmer selv.



Kapitel 45
Ved å komme til seg selv.


«Men da kom han til seg selv og sa: . . . Jeg vil stå opp og gå til min far . . .» Luk. 15, 17 og 18. Dette er ordentlig betegnende. Når man lever på alminnelig verdslig vis, som en synder blant syndere, da er man egentlig ikke ved full sans og samling; man er ikke seg selv. Ved å tenke seg om, finner man ut at man egentlig ikke etter eget ønske lever slik. Nei, man er drevet avsted sammen med de andre, drevet med strømmen. Man er kommet opp i det, uten å tenke nærmere over det. Kamerater og venninner har tatt en i armen, og så bar det avsted.

Ved å tenke seg om, vil man si just som den forlorne sønn: Hvorfor skal jeg ha det slik? Jeg behøver jo ikke ha det så ondt! - Nei, hvorfor skal du være ulykkelig, fredløs, håpløs, og ha en dømt samvittighet, og gå bort ifra Gud? Han tar jo så gjerne imot deg! Stå opp, og gå til ham, så går dette ord i oppfyllelse: «Men vi burde fryde og glede oss fordi denne din bror var død og er blitt levende, var tapt og er funnet.» Luk. 15, 32.



Kapitel 46
Ved å erkjenne og bekjenne sin synd.


Syndens lønn, eller straff, er døden. Det er synden som gjør skilsmisse mellom oss og Gud. Jesus kom for å bortta våre synder, og for å gjøre ende på dem. «Dersom vi bekjenner våre synder, er han trofast og rettferdig, så han forlater oss syndene og renser oss fra all urettferdighet.» 1. Joh. 1, 9. Når du bekjenner din synd, blir du renset. Da blir du en kristen. Da er begynnelsen gjort. All din synd blir da, om den er aldri så stor, utslettet i ett eneste øyeblikk!



Kapitel 47
Ved å be - om frelse og hjelp.


Det enkleste ord i hele Skriften, er dette: «Hver den som påkaller Herrens navn, skal bli frelst.» Rom. 10, 13. Når man påkaller hans navn, da viser dette at man tror på ham. Jesus sier: «Hver den som ber, han får.» Og Jakob sier: «I har ikke, fordi I ikke ber.» Det er ganske enkelt å bli frelst. Det trenges ingen seremoni. Ordlyden er likegyldig. Du kan for den saks skyld gjerne uttrykke deg forkjært eller bakvendt. Gud forstår deg nok. Du kan si: «Ta imot meg som jeg er», eller hva du vil.

Alt som vi ber om etter hans vilje, det får vi. Og det som først og fremst er hans vilje, det er at all vår synd, blir utslettet, og dernest at vi får kraft til å seire over synden. - Du blir en kristen ved å skaffe deg et nytt hjerte, og det skaffer du deg ved å be om det. Da gir han deg det.



Kapitel 48
Ved å fastholde hva Ordet sier.


Les Bibelen! Gener deg ikke for å lese i verdens innholdsrikeste og beste bok! Det som står der, formår å omskape deg ganske og aldeles. Det som står der, er sannhet. Og det er ikke bare bokstaver, men det er ånd og liv i ordene. Ta Gud på ordet! Fasthold hva ordene sier, så blir du en kristen i ånd og sannhet.

Det som falt i den gode jord, det var de som hørte (eller leste) Ordet, og holdt det fast. Luk. 8, 15. Å holde det fast, det er det samme som å tro det. Skriften er full av slike ord som nettopp inneholder hva du trenger, hva du lengter etter, det som vil glede og gagne deg. Bare les! Og du vil snart beklage at du ikke tidligere begynte å lese i den vidunderlige bok. Bøkenes Bok! Det er en uuttømmelig kilde.

Bare ikke misforstå det, slik som så mange har gjort det. Du gjør ikke Gud noen tjeneste ved å lese i den. Det er i og for seg ingen gudsdyrkelse i å lese i den. Du må lese for din egen skyld. Det som har betydning, er at du får tak i det du trenger, at du fastholder hva du leser. Da blir du en kristen.



Kapitel 49
Ved å heise rent flagg.


Det som gjør at så mange hundreder og tusener ikke kommer inn i Guds rike, ikke blir kristne, det er at de avholder seg fra å bekjenne Jesu Kristi navn for menneskene. De er slike «Nikodemus’er» som kommer til Jesus midt på natten, når ingen ser eller hører dem, men som ikke tør når noen ser eller hører det.

De redde og feige skal være utenfor, og dele lodd med alle slags ugudelige og vederstyggelige. Ap. 21, 8. «Hver den om kjennes ved meg for menneskene, ham skal også jeg kjennes ved for min Fader i himmelen; men den som fornekter meg for menneskene, ham skal også jeg fornekte for min Fader i himmelen.» Matt. 10, 32 og 33. «Med hjertet tror man til rettferdighet, og med munnen bekjenner man til frelse.» Rom. 10, 10.

Det er altså ikke tale om at det kan bli frelse, før man bekjenner Jesus Kristus med sin munn! Dersom du tror med hjertet og bekjenner med din munn, da er du blitt en kristen. Just her sitter den store mengde fast. De har det for seg selv, sier de. Men det er egentlig ikke sant; for de har det slett ikke.

De ber i lønndom, sier de, og det har jo Jesus selv anbefalt. Gransker man det nøyere, så viser det seg dessverre at heller ikke dette er sant. Hvorledes kan man vite det? Jo, så utmerket! La oss bare lese Jesu ord: «Gå inn i ditt lønnkammer og lukk din dør, og bed til din Fader som er i lønndom, og din Fader som ser i lønndom, han skal lønne deg i det åpenbare.» Matt. 6, 6.

Altså, når det ikke skjer noen forandring i det åpenbare, så har du ikke i sannhet bedt i ditt lønnkammer! Så den går ikke, min kjære venn.

Når du nå går inn i ditt lønnkammer og låser din dør, og ber om stor frimodighet til å bekjenne Jesu navn for menneskene, som Skriften tydelig påbyr, og Gud så lønner deg i det åpenbare - hvorledes går det da? Da blir «Nikodemus» en kristen i ånd og sannhet. Gjør da således, kjære venn!



Kapitel 50
Ved hel utskillelse.


Man kan ikke stride på begge sider av fronten samtidig; man kan ikke være både for og imot. Velg i dag hvem du vil tjene! Du blir kristen den dag du bevisst tar helt avstand fra alt som du vet er synd, og fra alle som holder fast ved synden - så du lar dem tydelig forstå at du er gått ut fra dem, at du ikke lenger er en av dem.

Uten unntagelse, uten skånsel, må dette gjennomføres. Ikke de fineste og ømmeste slektskapets bånd kan i minste måte endre dette. Skriftens ord om dette er tindrende klart og meget sterke. «Hva samfunn har lys med mørke? Hva lodd og del har en troende med en vantro? Derfor, gå ut fra dem og skill eder fra dem, sier Herren, og rør ikke ved urent, - så skal jeg ta imot eder.» 2. Kor. 6, 14-17.

Vi skal selvfølgelig bli på vår post i det jordiske, i ekteskapet og i vårt jordiske arbeide osv. (unntagen hvis vårt arbeide direkte er ugudelig); men i vår ånd skal vi være utskilt fra dem, likesom vi i vårt arbeide kun gjør det som er rett og rent i Guds øyne.

Si slekt og venner farvel, eller kanskje bedre sagt adjø (adjø betyr: til Gud!), og ønsk dem velkommen etter! Så gjør du vel både mot deg selv og mot dem.

Elias Aslaksen
